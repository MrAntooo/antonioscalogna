+++

title = "Niente smartwatch per una settimana (che sarà mai)"

date = "2022-07-17"

+++

# Niente smartwatch per una settimana (che sarà mai)

![CASIO analogico](https://res.cloudinary.com/presobene/image/upload/v1658057350/IMG20220716130732-01_qzrcdk.jpg)

E' un periodo un po' così, sto rivalutando il mio uso della tecnologia, o meglio, voglio utilizzarla ma con criterio.

Passando ad Android ho necessariamente ridimensionato il mio legame con la tecnologia e con tutto ciò che riguarda il termine "ecosistema" che ho sempre amato ma anche odiato, rendendomene conto solo ultimamente.

Ero effettivamente legato ad Apple, con ogni suo dispositivo e non so quante volte ho ripetuto "non li cambierò mai"... Ecco appunto...

Dopo iPhone, il dispositivo che ho acquistato è stato Apple Watch Serie 3 e prima di quello ho usato diverse smartband, tra cui la mitica Mi Band 1, che riutilizzerei molto volentieri.

Un po' di tempo fa dissi che uno smartwatch è utile per allontanarsi dal telefono, che è vero quando non si hanno tante notifiche ma dopo quest'anno mi sto ricredendo.

## Smartwatch dipendente, no buono

Il numero di volte che giro il polso inutilmente, ovvero senza notifiche, è altissimo e me ne sono accorto con la prova di questa settimana, ovvero rimuovere totalmente la smartband (ho la Xiomi MiBand 6) e riutilizzare i classici orologi meccanici.

![Swatch 1991 Red Ahead, storia di Instagram](https://res.cloudinary.com/presobene/image/upload/v1658057636/IMG_20220717_133313_733_zqvuts.jpg)

Gli orologi mi sono sempre piaciuti, così come i bracciali, mi piace tutto ciò che si mette nei polsi, quindi ho ripescato dal cassetto un vecchio **Swatch 1991 Red Ahead** uno dei modelli automatici in vendita in quegli anni. E' inutile dirlo, è stupendo e tra tutti gli orologi che ho è tra i miei preferiti. Poi sono passato ad un Casio analogico, molto classico ma bellissimo.

## Ma come è andata la settimana?

Considerando che è stata la prima settimana del periodo ferie a lavoro, quindi notifiche relativamente poche, direi che è andata molto bene, ovvero, al momento non ho voglia di tornare ad usare smartband o smartwatch.

## Tra lati positivi e negativi

Al momento i lati negativi del non indossare uno smartwatch sono due:

- non ho nessun tracciamento della salute, usavo solo monitoraggio battiti e contapassi;
- devo necessariamente tenere il telefono con la suoneria per non perdere le notifiche;

Al contrario, i lati positivi sono:

- avere meno distrazioni, da quando ho uno smartwatch ho notato un gesto che da fastidio in primis a me, ovvero guardare le notifiche mentre sto parlando con una persona;
- design molto più vario rispetto a tutti gli smartwatch e smartband in commercio, è possibile cambiare quadranti e cinturini, ma la struttura rimane sempre quella, inoltre tutti copiano da tutti = varietà pari 0.
- Non bisogna star dietro a nessuna applicazione, non c'è niente da fare, Apple Watch è ancora il leader indiscusso a parer mio... Sono abbastanza pignolo a riguardo.

## Per concludere

Penso che proverò a stare con un orologio analogico almeno per tutta l'estate, tanto il dispositivo di riferimento per me è sempre il cellulare che, inevitabilmente, è sempre in tasca ovunque vada.

Certo è che mi piacerebbe ritornassero di moda i dispositivi di monitoraggio salute e notifiche solo come bracciale, senza display. 

Tra l'altro ho scoperto l'esistenza degli smartwatch **ibridi** e devo ammettere che sembrano molto belli, chissà...
